# Kad ti neko ili nešto "ogadi" fakultet

Datum: 20.06.2010

Slučajno sam otišao na curriculum I godine FIT-a.

Pa se prisjetim razgovora sa Aldijanovim prijateljem koga sam upoznao [juče na ispitu](http://github.com/hernad/blog/blob/master/articles/bajgorologija-ii-polozena.markdown)

Zapamtio sam čovjeku ime :), ali on će kasnije reći da bi dobio otkaz na poslu ako bi mu poslodavac znao da studira. Zato je on prijatelj-prijatelja u ovom tekstu.

I on juče pomenu:  "Ovaj Bajgorić, radi njega sam napustio ekonomiju ... Čovjek pored mene kome sam šaptao je dobio 10, a mene oborio"

Ne bojte se, nije novi članak o Bajgoriću :)

Neću ulaziti u čovjekove razloge i ispravnost njegovog postupka. Mnogi studenti svoje nedostatke privaljuju profesorima (iako sam Bajgorićevom slučaju generalno sklon biti na strani studenta :)).

Činjenica je međutim da je prijatelju-prijatelja neko ogadio fakultet.

Prije par dana sam napravio svoju klasifikaciju [studenata](http://github.com/hernad/blog/blob/master/articles/tri-vrste-studenata-20100618.markdown)

Pojma nemam kojoj prijatelj-prijatelja grupi pripada. To nije ni bitno u ovoj priči. 

Bitno je da u lošem obrazovnom sistemu kakav je naš, funkcioniše  naopak' "filter" koji iz procesa studiranja eliminiše mnoge iz grupe 2.

U datom momentu mnogima iz grupe 2 ponestane motiva, ili jednostavno novaca i vremena da završe studije.

A oni opet iz grupe 3) su otporni ko miševi na nuklearni udar. 

To definitivno nije stvar studenata, nego sistema poremećenih vrijednosti - antisistema koji mi imamo. Nažalost, ne samo u obrazovanju.


## Predmeti (nastavni sadržaji) uljezi


Ideja za ovaj članak je potekla gledajući nastavni program sa prve godine FIT-a.

Mene je sticajem okolnosti zadesilo da prvi predmet koji sam spremao bude "Osnove ekonomije". O tome sam malo pisao [ovdje](http://github.com/hernad/blog/blob/master/articles/uos-koristan-posao-20100614.markdown).

Odmah da kažem, da za razliku od prošlog primjera, gdje je prijatelj-prijatelja markirao označio profesora nekoga ko ga je otjerao, ja ovdje neću griješiti dušu.

Profesor na ovom predmetu je neki sasvim regularan čovjek. Al' da je mogao predmet učiniti "svarljivijim" - mogao je. Da je radi toga po meni loš profesor - loš je.

Naime, nastavnog gradivo je skroz neprilagođeno fakultetu na kome se drži.  

Ne mogu se na fakultetu informacijskih tehnologija na isti način obrađivati "Osnove ekonomije" kao na ekonomiji. **Bitan je kontekst**.

Ali profesori jednostavno "tarlahaju" svoje. Njih taj kontekst plaho ne interesuje.


Na prvom roku iz ovog predmeta ja sam skroz pogrešno odgovorio na pitanja. Jedno od pitanja je bilo: "Oblici najamnine".

Ja uopšte nisam shvatio pitanje, jer je ono bilo precizno formulisano. 

Naime, čovjek je htio da mu se navedu "Načini obračuna najamnine" (po učinku, po vremenu provedenom na poslu itd ...)

Ja sam bio međutim jedan od rijetkih (koji je učio i spremao ispit) koji nije znao da je "oblici najamine" šifra za "načini obračuna najamnije" (referenca ove [bilješke u redmine-u](http://redmine.bring.out.ba/issues/19652)).

Paradoks je u tome da sam ja u svojoj struci, informatici, "guru" za ovu oblast. Doista jesam. 

Ja sam u posljednjih par godina u mojoj [firmi](http://www.bring.out.ba)  implementirao praćenje svih aktivnosti firme (redmine project menadžment sistem) elektronski, uveo elektronsku evidenciju utroška radnog vremena. Obračun plata u našoj firmi se bazira na toj evidenciji.

E pa izvini, ali to bi trebalo nekako da se osjeti kod polaganja ovakvog ispita.

Nakon što sam prvi put pao k'o kruška, skontao sam sistem pa dobro naštrebao svaki naslov i podnaslov iz knjige. I nekako dobio 7-icu.

Ali ključna stvar je to što je meni taj ispit skroz ogadio FIT.

Da nisam imao jak [motiv](http://github.com/hernad/blog/blob/master/articles/odakle-ja-na-fitu-20100616.markdown), davno bih pokupio svoje krpice i rekao: "Ma bjaaži".


## Rezime

Da bi napravio dobar studij treba puno napora. Ne treba se zanositi da je to lahko, i da se ovo o čemu pričam može bez po muke učiniti.

Međutim, problem je ako ljude koji o ovome trebaju misliti **jednostavno nije briga**.

Uvijek će biti bezveznih profesora. Uvijek će biti predmeta uljeza. Glavno je pitanje međutim da li se **sistemski** radi da se ti bug-ovi isprave.

Mi informatičari znamo da nema nema IT rješenja bez bug-a.

Međutim, ta ista rješenja se dijele na dobre i loša i po tome kako i da li se ti bug-ovi otklanjaju, te da li u ishodu to rješenje radi posao za koji je projektovano.

Da li naš obrazovni sistem radio posao ?  Ne radi.

Da li se radi na ispravljanju velikih bug-ova tog sistema ? Koliko znam, ne radi.

Ako stvari ne izvrnemo naopačke, kukala nam majka. Ako budemo vikali "tako to mora biti", kukala nam majka.


