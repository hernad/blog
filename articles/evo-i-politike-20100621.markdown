# Političke priče

Datum: 21.06.2010

Često se desi interno prepucavanje između mene i Dženane (op.aut moja supruga) po pitanju politike.  

Uglavnom to prepucavanje bude na temu SDP-ovog "drugaranja". Dženana je u bazi SDP-ovih simpatizera, pa pred izbore dobija pozivnice od svojih drugova.

Pa joj ja kažem: Eno te oni tvoji drugovi poselamili.

Zadnjih godina ona na to uzvrati samo pokretima glave koji kažu "joj joj". Prokomentariše kako bi ipak trebala otići da vidi "šta oni to pričaju", pa odustane.

Bez obzira na to prepucavanje i ja i Dženana u principu imamo isti problem: **ne znamo za koga glasati**. 

Ona će vjerovatno glasati za SDP jer oni i pored "silnih budalaština imaju najbolji program", a ja ću primjeniti neki svoj algoritam, koji će ovisiti i o vremenskoj prognozi na dan glasanja. 

Kad se sve sabere nas dvoje smo politički istomišljenici: ni za jedno ni za drugo ne postoji politička opcija za koju mislimo da nas može iz ovog gliba izvući.

I što je najbitnije, ono u čemu se i jedno i drugo slažemo jeste da je ovo društvo kojim vladaju ublehari.


## Lagumdžija

Lagumdžija je bez ikakve dvojbe jedan od najjačih bosanskih političara predhodnih 20 godina. 

Taj čovjek definitivno ima "ćuku". Ali ... vazda je tu bilo nešto što je falilo da postane političar par-excellence. Bivši politički saradnici su kao najveći problem označavali njegovu narcisoidnost.  Meni je opet totalno bezveze priča o "drugovima", i koncept da multinacionalna partija mora biti bazirana na principu "ne može vjera u partiju".
 
Međutim, dosta o tome. Nisam politički analitičar.

Lagumdžija mi je na pamet došao ne kao Dženanin "drug" i SPD-ovac No1, nego kao političar koji je ujedno i priznati **univerzitetski profesor**.

Mene najviše interesuje kakav je Lagumdžijin stav o [bajgorologiji](http://github.com/hernad/blog/blob/master/articles/bajgorologija-ii-polozena.markdown).

Za mene su ovo i ovakva pitanja glavna.

Ne treba meni Haris da me "čuva" od Dodika, niti Tihić da se "dogovara" sa Dodikom, niti Lagumdžija da brani vjekovnu multilkuturalnost, niti reis da me brani od islamofoba.

Meni treba neko ko će prepoznati da se zdravo društvo može graditi "lomeći zube" na ovakvim pitanjima!

Samo onaj ko se bude borio za znanje protiv antiznanja, za sistem protiv antisistema, može riješiti ili barem otvoriti proces rješavanja bosanskog pitanja.


Nažalost ne znam nikoga ko zadovoljava ove kriterije, a da se ujdeno prijavio na predstojeće izbore :(.


## Dova

Gospodaru moj, podaj da se riješimo bahatih, nesposobnih i nepravednih prvaka.

Podaj da naučimo razlučivati šta su prave vrijednosti, i kako se boriti za njih.

Podaj da Bosnom zavladaju oni koji će misliti i na moju, a ne samo za sebe i svoju djecu.

Amin.
