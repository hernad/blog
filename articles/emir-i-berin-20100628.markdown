# Emir i Berin 

Datum: 28.06.2010

Evo danima mi u glavi "stoji" ova priča. Pa hajd' da je napokon probam ispričati.

Kad sam se vraćao sa [parcijalnog iz ASP-a](http://github.com/hernad/blog/blob/master/articles/asp-parc-2-20100623.markdown), pitao sam dvojicu momaka koje sam ranije na ispitima u Sarajevu treba li im prevoz. Do tada sam sa sa njima poznavao  "zdravo za zdravo".

U kolima smo se i zvanično upoznali. Jedan se zove Emir, drugi Berin. 

Put je krenuo, a sa njim i salva mojih pitanja ...

Da li je razlog tome što sam pod utiskom svojih silnih "pisanija" o FIT-u i obrazovanju generalno, ne znam. 

## Materin sin

Sigurno se to može pripisati mojoj prirodnoj radoznalosti, ali i činjenici da sam materin sin :). 

Moja mati je inače bila sudija. 

Kada sam bio mladić, ona je svoje isljedničke vještine redovno koristila da ispita kako stvari stoje. Tako, čim bi neko od mojih drugova ostao sam sa njom, taj bi sa par pitanja doživio šah-mat. Mati bi tako svojim unakrsnim ispitivanjem bez problema došla do svih informacija koje su joj interesantne, a od mene ih nije mogla izvući :)

## FIT-ovci, a nisu "starohani"

Prva stvar koju sam uočio kod Emira i Berina je da su to mladi ljudi koji su vjerovatno iz srednje friško izašli. To se i ispostavilo. Obojica su upisali FIT odmah nakon srednje. 

Emir je završio drugu gimnaziju, a Berin elektro na Buća Potoku.

## ETF-ova legendarna matematika

"Pa dobro, kako odabraste FIT ?", bilo je moje prvo pitanje. Emir je pričljiviji, pa on i odgovara: "Ma razmišljao sam ja o ETF-u, ali njihova matematika ... Poobaraše raju, ne možeš se iz toga izvući".

"Znači, oni vazda isto guslaju sa tom svojom matematikom ..." 

Kako on to reće, tako se sjetih narandžastih tvrdih korica "Ljaška" (op. aut zbirka zadataka iz matematike). Čak sam i onaj miris knjige i grafitne olovke osjetio. Iza Ljaška mi se ukaza Galić (op.aut tadašnji profesor matematike I na ETF-u), sa svojim dubokim glasom i karakterističnom pojavom - mrk, k'o stijena visok.

Ne mogu ja griješit' dušu i reći da me je taj čovjek patio. Kad sam uradio ispit za prolaz, tad' sam i prošao. Čak mi je na usmenom, kol'ko se sjećam i ocjenu povećao ...  Ali da je sve to bilo previše - jeste. Nastava matematike na ETF-u ne može biti ista kao na PMF-u (Prirodni matematski fakultet). A tako je to otprilike bilo.

[Meni Galić nije sudbinu odredio](http://github.com/hernad/blog/blob/master/articles/25-godina-hardware-software-20100606.markdown), ali mnogima jeste. 

Da li je [Galićeva matematika bila filter za ublehare ?](http://github.com/hernad/blog/blob/master/articles/tri-vrste-studenata-20100618.markdown) ? Naravno da jeste. Ali je bila filter i za mnoge sposobne. 

Ako je to tačno, onda filter nije bio dobro podešen. 

Iz Emirove priče sam shvatio da ETF nije plaho na tom konceptu mijenjao ... A to je definitivno šteta.

Pitao sam ih nakon toga kako stoje sa ispitima. Emir je kao i obično prvi počeo: "Dobro je, hvala Bogu. Nisam siguran za [PR1](http://github.com/hernad/blog/blob/master/articles/pr1-parc-2-1-put-20100621.markdown), ali ovo ostalo je dobro. Ima još taj AKS u subotu, Algoritme sam danas dobro uradio ..."

"A Matematika ?", ja ga potaknem da nastavi. "Super, položio sam tri i sutra imam četvrtu parcijalu".

"Ma pravi si", rekoh. "A ti Berine ?"

"Ja sam ti ovu godinu slab bio. Više sam se odmarao nego što sam radio. Pola ispita sam otišao zato jer me je Emir podsjetio. Ja i zaboravim pogledati kad' su ispiti, pa me onda on nazove i kaže hoćeš li sa mnom ..."

"E pa pravi je jaran", ja konstatujem. "Jeste jašta je ... ", složi se Berin.


Onda ja ispričam priču o svojoj muci sa [OEK-om](http://github.com/hernad/blog/blob/master/articles/kad-ti-nesto-ili-neko-ogadi-fakultet-20100620.markdown). Pa kad sam je ispričao, pitam Berina: "Jesi li ti izlazio na OEK ?"

"Ma jok nisam ...", odgovori on. "Žao mi je jedino što nisam prošao UPR."

"A što ?", ja nastavi sa pitanjima. 

"Ma zadatke sam ja sve tačno uradio, ali oni to ni ne gledaju ako teoriju ne prođeš." 

"Kakvu teoriju ?", ja u čudu. 

"Ma ima teorija nekakve definicije ...", nastavi Berin.

"Pa jesi li bar nešto napisao onako kako ti misliš ?"

"Ma jesam ali, to valjda nije tako kako oni hoće ... Dobio sam 2.5 boda, a trebao 3. I sad čekam septembar radi toga ..."

## UPR preduslov za PR1, al nije za ASP

"Ono što mi je bezveze je to što ne mogu izaći na PR1 radi toga. A ja bi da mogu to spremao. Nije mi jasno zašto mmogu izaći na Algoritme a na PR1 ne mogu. Pa zadaci na algoritmima su puno komplikovatniji nego UPR ..."

ošto je Berin položio I parcijalni iz ASP-a pitam ga kako mu je to išlo. 

Kaže on: "Ma super, Na I parcijalnom sam osvojio 85%, a ispit sam spremio u vozu (op.aut na relaciji Sam-Mostar) "

U kasnijoj priči ću skontati da me Berin sigurno ne "ublehari". Naime, utvrdiću kasnije da je Berin dobro potkovan programiranjem zato što ga to privatno interesuje i što je imao dobru nastavu u srednjoj školi.


Hm, fakat. I ja se tu zapitam. UPR su stavili kao preduslov za PR1 vjerovatno zato da studenti ne bi bili "kampanjci". 

Efekat je međutim taj da onaj ko ne uspije *UPR položiti izvjesno neće ni godinu očistiti*. 

Hm jesu li oni takav filter htjeli napraviti ? Je li to dobra stvar ?

Meni taj algoritam "if UPR then PR1" nešto nikako ne sjeda.

Do kraja vožnje ću najviše pričati sa Berinom. Kasnije će se on malo "otkraviti" pa početi priču o tome da ga interesuju antivirusni algoritmi. O tome kako je gledao u clamav source kod (op.aut free software antivirusni alat), ali ga on nije oduševio ... Kako ima slabu heuristiku itd ...

U to malo priče sam skontao da je Berin odgovara profilu informatičara - "geak"-a. Berin će noćima provesti na nekom (za njega) izazovnom problemu, dok se za "obične" probleme neće lahko zagrijati.

Da budem jasan: nije UPR niti FIT kriv što je Berin za ovakve stvari polijen. 

Međutim, činjenica je da, ako sam dobro procijenio Berina, da se on može "ispolirati" u dobrog informatičara. 

Vodeći se tom pretpostavkom, nije baš da fakultet tipa FIT ne treba voditi računa o takvim studentima. 

Izvinite, za informatiku treba dar. Ako ga Berin ima, a po meni ima, onda bi bilo super da ga koncept nastave stimulira.

## "Udica" za Berina
	
Šta to može upecati Berina da on sjedne i radi ? Izazovi. Sadržaj predmeta koji u sebi imaju elemente izazova kao što je to source kod clamav-a. Naravno, ne može OEK biti takav ... ali ne mora biti ni onakav kakav je sada. Totalno nesvarljiv.

Slična stvar je sa UPR-om. UPR mora biti filter za ljude koji ne usvoje polazne elemente programiranja. 

Ja jednostavno ne mogu skontati kako to da neko ko glatko položi Algoritme nije kandidat da "žmireći" položi UPR.

Sve ovo što pišem je čista spekulacija. Nit' sam vidio šta je Berin pisao na UPR-u, niti na osnovu jednog razgovora u autu mogu tvrditi šta Berin zna i šta može. 

Možda bi, kad bih vidio njegov rad, ja prvi prokomentarisao: "Tebi je sine najbolje da tražiš negdje drugdje selameta ...". Možda, al' teško.

## Da li je sistemski bug "if-UPR then PR1" ? 

Međutim, ako sam dobro procijenio Berina, onda bi ovo mogao biti indikator jednog sistemskog bug-a na FIT-u. 

## Još malo o Emir-u prije kraja 

O Emiru nisam puno napisao. Valjda što za njega nema zime :)

Emir je, dok smo Berin i ja pričali o clam-avu, VoIP-u, hakerskim upadima i sličnim informatičkim "vječnim temama", šutio. I slušao. Upijao. 
Emir se u stvari tek na FIT-u susreo ozbiljnije sa informatikom. 

Emir je ko spužva. Pažljiv, sve ga interesuje. "Hvata" što mi pričamo, memoriše "keywords" (VoIP, SIP, ....) da ih kada dođe kući može prostudirati.

Za razliku od Berina, koji je na fakultet došao sa puno više znanja (ali i puno manje predanosti) Emir je k'o otvorena knjiga. 

Emir je klasični predstavnik [sposobnih studenata](http://github.com/hernad/blog/blob/master/articles/tri-vrste-studenata-20100618.markdown).  

Emir ima sve predispozicije da sutra bude radnik kakvog se samo poželjeti može.  Međutim, u Emirovom slučaju krajnji ishod uveliko ovisi o fakultetu.

Upravo zbog Emira i njemu sličnih sam počeo pisati o [bajgorologiji](http://github.com/hernad/blog/blob/master/articles/bajgorologija-ii-polozena.markdown), o tome [šta se treba učiti na fakultetima](http://github.com/hernad/blog/blob/master/articles/sta-trebamo-uciti-na-tehnickim-fakultetima-20100616.markdown)

Emir sam još ne može razlučiti šta je ubleha a šta pravo znanje. A i kako bi kada tek usvaja pojmove. On će učiti šta god mu se zada, I misliće da je to-to.

Fakultet je taj koji se mora postarati da mu se kroz studije obezbjedi **znanje**, a da ga kutariše **ubleha**.

Bila bi velika šteta da tamo negdje za 10 godina sretnem Emira koji se bavim nekim desetim poslom (npr. "menadžer" za sve i svašta) umjesto da bude informatičar. 

A to je izvjestan scenario ako mu fakultet obezbjedi obrazovanje koje ima rupa više nego švajcarski sir.

To bi bila velika šteta. To Emir ne zaslužuje.

## A Berin ?

Hah ... Berin. Berin ako se trzne (to je moj dojam) no će FIT rasturit'. Ali se lahko može desiti i to da Berin iz godinu bude razvlačio "ispite ko žvaku". Već naredne godine će Emir, aBd, biti druga godina, tako da neće ni biti jarana koji će ga posjećati kad je koji ispit na redu. Ako to tako bude, vjerovatno će brzo doći vakat da će Berinov babo i mati reći: "Sine kani se ćorava posla. Ako nećeš učiti - nađi posao".

Čija je to krivica, ako se stvari budu ovako završile ? Naravno, Berinova. Ne bojte se, nije za sve kriv FIT i naopak obrazovni sistem. Niko ne može Berina natjerati da zagrije stolicu do on sam. 

Ali istina je i to da dobar koncept studija ovakve studente može animirati, a loš [ogaditi](http://github.com/hernad/blog/blob/master/articles/kad-ti-nesto-ili-neko-ogadi-fakultet-20100620.markdown).


## Za kraj

Emir i Berin nisu izmišljeni likovi. Istina je takođe da bih bio obična budala kada bih rekao da sam u toku vožnje Sarajevo-Mostar Emira i Berina bolje poznajem nego njihovi babo i mater. 

Ali nije u tome poenta. Znam da emiri i berini iz ove priče postoje, čak i ako se ispostavi da to nisu Emir i Berin koje sam upoznao.


hernad@bring.out.ba
