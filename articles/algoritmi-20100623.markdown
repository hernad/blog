# Algoritam

Datum: 24.06.2010

Juče sam radio ispit iz predmeta "Algoritmi i strukture podataka (ASP)".

Ali sada neću pisati o samom ispitu. Objasniću prvo šta su algoritmi.


[Algoritam](http://en.wikipedia.org/wiki/Algorithm) je način na koji se neki problem rješi. U formalnoj definiciji se ističe da algoritam mora biti izražen putem **konačnog** broja instrukcija.

Algoritmi su dio našeg svakodnevnog života. Recimo algoritam koji ćete kod naših političara često naći je ovaj:

## Primjer 1

### Problem: Kako (ponovo) dobiti izbore ?

### Rješenje:

1) Isprepadaj ih sa "onamo onim"
2) Objasni kako naši dosadašnji rezultati uopšte nisu zanemarljivi, kako dušmani govore
3) Ako te budu pitali: Prošle godine ste nam obećali to, to i to .. I ništa od toga ne bi ?!". Ti se napravi lud govori 1) i 2)

To bi bio jedan od kvalitetnim i praksom potvđenih algoritama.

### Pretpostavke za uspješnu implementaciju algoritma, dodatne napomene:

Ovaj agloritam se ne može implementirati svugdje. Da bi ovo uspjeli, vaši glasači moraju biti glupi i neobrazovani. 
Kada dobijete izbore, postarajte se da *NE dođe do promjena po ovom pitanju*. 
Zato se nemojte slučajno zeznuti da im u toku svog narednog mandata obezbjedite bolje obrazovanje ili bilo šta što bi ova dva elementa promjenila. 
Zapamtite: *glupost* i *neobrazovanost* su temelj vaše vladavine! Čuvajte ih kao zjenicu oka svoga!


## Imena algoritama

Karakteristični agoritmi često imaju imena po imenima autora, ili koracima po kojima je algoritam prepoznatljiv. Tako smo mi na ASP-u učili: "binarno pretraživanje", "bubble sort", "shell sort", "quick sort".

Koliko je meni poznati, algoritam koji sam prezentovao kao primjer nema posebno ime.

Pogodno bi recimo bilo: "Ublehom do pobjede". 

Pošto smo se ufurali u to šta algoritmi znače, navešću još jedan primjer.

## Primjer 2

#### Problem: Kako najbrže izdati udžbenik sa impozantnim brojem stranica

#### Rješenje: 

1) Uzmite google
2) Pritisnite search i navodite kombinaciju termina na engleskom jeziku
3) Opcijom copy browser - paste vaš omiljeni tekst procesor lijepite članke koji vam se čine odgovarajućim
4) Korak 3) ponovite dok ne dobijete željenu debljinu
4) Prevedite gornje to na vaš maternji jezik
5) Sve to malo "začinite" sa nešto svojih rečenica.
5) Dajte ovo na recenziju ljudima koje samo interesuje honorar. 
6) Na kraju stavite: "Neovlašteno kopiranje je zabranjeno po zakonu o autorskim pravima"


#### Pretpostavke za uspješnu implementaciju algoritma, dodatne napomene:

Ovaj algoritam se može implementirati samo u društvu koje nema nikakve kriterije po pitanju znanja i nauke. Preporuka je da pročitate algoritam "Ublehom do pobjede", te da kontaktirate (uspješne) implementatore ovog algoritma. 
Možete slobodno računati da ćete za objavljivanje vašeg udžbenika naći razumjevanje sa njihove strane. 
Vama dobro, njima dobro.  
Pa ko gubi ?! Pa gube samo glupani koji su glasali za vaše saveznike, i koji će morati čitati vaše knjige. Ali oni su ionako glupi. Njima to plaho ne smeta.


hernad@bring.out.ba

