# Algoritam

Datum: 24.06.2010

Juče sam radio ispit iz predmeta "Algoritmi i strukture podataka (ASP)".

Ali sada neću pisati o samom ispitu. Objasniću prvo šta su algoritmi.


[Algoritam](http://en.wikipedia.org/wiki/Algorithm) je način na koji se neki problem rješi. U formalnoj definiciji se ističe da algoritam mora biti izražen putem **konačnog** broja instrukcija.

Algoritmi su dio našeg svakodnevnog života. 

Primjeri su najbolji za uvođenje u nove pojmove. Zato ću tako i početi:

## Primjer 1

### Problem: Kako (ponovo) dobiti izbore ?

### Rješenje:

1) Isprepadaj ih sa "onamo onim"

2) Objasni kako naši dosadašnji rezultati uopšte nisu zanemarljivi, kako dušmani govore

3) Ako te budu pitali: Prošle godine ste nam obećali to, to i to .. I ništa od toga ne bi ?!". Ti se napravi lud govori 1) i 2)

Eto, ovo je **jednostavan**, ali kvalitetan algoritam. U praktičnoj primjeni se pokazao kao iznimno efikasan više puta.

### Pretpostavke za uspješnu implementaciju algoritma, dodatne napomene:

Ovaj agloritam se ne može implementirati svugdje. Da bi ovo uspjeli, vaši glasači moraju biti glupi i neobrazovani. 
Kada dobijete izbore, postarajte se da **NE dođe do promjena po pitanju ovih pretpostavki**. 
Zato se nemojte slučajno zeznuti da se nakon pobjede opustite, te svom glasačkom tijelu obezbjedite bolje obrazovanje ili bilo šta što bi ova dva elementa promjenila. 
Zapamtite: **glupost** i **neobrazovanost** su temelj vaše vladavine! Čuvajte ih kao zjenicu oka svoga!

## Jednostavnost, jasnost algoritma

Treba primjetiti kako je predhodni primjer sa stanovišta implementacije **jasan** i **jednostavan**. Algoritam treba uvijek razvijati u ovom pravcu. 

## Imena algoritama

Karakteristični agoritmi često imaju imena po imenima autora, ili koracima po kojima je algoritam prepoznatljiv. Tako smo mi na ASP-u učili: "binarno pretraživanje", "bubble sort", "shell sort", "quick sort".

Koliko je meni poznati, algoritam koji sam prezentovao kao primjer nema posebno ime.

Pogodno bi recimo bilo: **"Ublehom do pobjede"**. 

Pošto smo se ufurali u to šta algoritmi znače, navešću još jedan primjer.

## Primjer 2

### Problem: Kako najbrže izdati školski udžbenik 


### Rješenje: 

1) Uzmite google ili bilo koju dostupnu literaturu koja ima veze sa predmetom udžbenika 

2) Kod online sadržaja, lritisnite search i navodite kombinaciju termina na engleskom jeziku

3) Opcijom copy browser - paste vaš omiljeni tekst procesor lijepite članke koji vam se čine odgovarajućim

4) Korak 3) ponovite dok ne dobijete željeni broj stranica

5) Prevedite to što ste pokupili

6) Sve to malo "začinite" sa nešto svojih rečenica. Nemojte se sekirati ako se to ne uklapa u predhodne tekstove.

7) Dajte ovo na recenziju ljudima koje boli briga šta ste napisali.

8) Odvedite recenzente na janjentinu. Poželjno je da ih odvedete na lokalitet Jablanice, ali nije obavezno.  

9) Na kraju, kada obezbjedite sve što je potrebno da Vaše remek-djelo ugleda svjetlo dana,  stavite tačku na i: "Neovlašteno kopiranje je zabranjeno po Zakonu o autorskim pravima"


#### Pretpostavke za uspješnu implementaciju algoritma, dodatne napomene:

Ovaj algoritam se može implementirati samo u društvu koje ima totalno poremećen sistem vrijednosti. Takvo društvo ćete prepoznati po tome što ljudi, šta god ih pitaš završavaju ili počinju ovakvim odgovorima: "Tako to mora biti ...", "Ma svi su oni isti ...", "Nije me briga ...". 

Preporuka je da proučite algoritam "Ublehom do pobjede", te da kontaktirate (uspješne) implementatore ovog algoritma. 
Možete slobodno računati da ćete za objavljivanje Vašeg udžbenika naći razumjevanje sa njihove strane. 

## Genijalan algoritam: win-win kombinacija

Vama dobro, njima dobro.  

Dobro, a ima li gubitnika ? Gube samo glupani koji su ranije glasali za Vaše nove saveznike. Gube naravno i oni koji će morati čitati Vaše knjige. Ali svi oni su toliko glupi da i ne znaju da gube. Tako ispade da nema gubitnika. Zbog toga je ovaj algoritam **genijalan**.

Ovim smo tematiku algoritama obradili kroz dva konkretna, životna primjera.

Svi će se složiti da u procesu učenja dobar primjer zlata vrijedi.


hernad@bring.out.ba

